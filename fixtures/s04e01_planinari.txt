Во книгата „Родени за трчање“ американскиот тркач и писател Кристофер МекДугал го опишува изолираното племе Тарахумара, кое живее во кањоните на севербо-западно Мексико. Тој се восхитува на способноста на овие луѓе да истрчаат, во еден здив, дистанци од над 150 километри со неверојатна брзина. Трчаат речиси боси, со обични сандали и ретко се повредуваат. Тарахумарите не се супер-луѓе – и оние „обичните“ се направени за да можат да издржат долго трчање, вели МекДугал. Да ме видел како трчам по двојка на Партизанска сигурно би го сменил мислењето. Но да ги видел нашите денешни соговорници, би рекол – „Ете, гледаш?“. Во епизодата број 31 од подкастот „Обични луѓе“ се запознаваме со двајца за наши сфаќања прилично необични луѓе. Тие одат контра црногорската поговорка – ако можеш да седнеш зошто да стоиш, и ако можеш да легнеш зошто да седиш. Тие трчаат, и тоа замислете, од ќеф.
Здравo! Јас сум Елена Ртоска, имам дваесет и четири години, сум од Прилеп и моментално живееме во Охрид. По професија сум... и работам како софтвер инженер и слободното време го трошам во трчање на планина.
Јас сум Антонио Каранфиловски, исто од Прилеп. Како што спомна Елена, живееме во Охрид. Имам завршено, дипломирано компјутерски науки и инжењерство. Пет години работам како Андроид девелопер.
Елена и Антонио се партнери и во трчањето и во животот. Физички Елена е грациозна и тенка. Антонио делува силно, но не како некој што крева тегови и е на протеински прашоци. Делуваат смирено и ускладено, како да не брзаат никаде. Како почнале и кој од нив бил прв во нивното необично хоби?
Поединечно беше тоа. Јас почнав нешто порано. Почетоците во планинското трчање конкретно, претходно сум спортувал и карате, кик бокс и други спортови, потоа планинарење. И како еден премин од планинарење во планинско трчање, тоест побрза форма на планинарење, беше планинското трчање конкретно. Тоа беше негде 2015 година, а Елена ја запознавам 2017.
Да. Јас кога се запознав со Антонио почнав рекреативно да трчам, односно во 2017 година и тоа траеше две години, сѐ додека не дојде 2019 година натпреварот во државно првенство за скај ранинг каде што освоив трето место и имав право да учествувам на европско првенство во Италија каде што можам да кажам дека главен иницијатор беше Антонио за тоа. И тогаш почнав поактивно да се бавам со планинско трчање односно со скај ранинг и повеќе се спремав, првично за натпреварот, после за секоја наредна трка.
Пред да почнам да се подготвувам за разговорот со Елена и Антонио единствено што знаев е дека тие трчаат по планини. Но нештата не се толку едноставни – и во оваа област има категории и прецизни дефиниции за тоа што е што. Помеѓу тркачите од различна возраст и потекло има такви со поголем компетитивен дух, но има и луѓе кои ова не го сфаќаат како спорт со победници и губитници, туку како уметност на самодисциплина и надминување на стравови. 
Скај ранинг односно екстремно планинско трчање е форма на планинско трчање каде што теренот е многу потехнички. Има покарпести делови кои што треба да се истрчаат. Надморската висина може да достигне две илјади метри и наклонот на искачување треба да е минимум шест проценти од вкупното растојание. За поедноставно да се разбере нештото, можам да дадам еден пример, односно еве на пример една трка од дваесет километри да биди, односно да важи како скај рејс, треба да има шест проценти наклон на искачување од тие дваесет километри, односно треба да има минимум илјада и двеста метри позитивна денивелација, односно искачување.
Планинското трчање исто така вклучува делови од... односно не постои некоја конкретна разлика што би ги одделила, затоа што и во планински трки има вклучено такви технички секции и слично. Меѓутоа кога ги има овие специфични карактеристики тогаш влегува во таков тип на планинско трчање односно скај рејс или скај ранинг.
Логичната претпоставка за каков и да е спортист е дека тој треба да тренира и генерална издржливост, но и за конкретен натпревар или настан. Како тренираат Антонио и Елена?
Тренингот е поделен во неколку фази, односно не може да се започне директно со тренинг специфичен за таа трка што се спремаме. Еве на пример сега заврши сезоната за 2023, сега следува за нас базен тренинг односно тренажен процес каде што сите тренинзи се на низок интензитет. Со тоа градиме една база. На таа база потоа додаваме малку поинтензивен тренинг и на крај иде специфичниот тренинг конкретно за таа трка каде што го симулираме теренот, симулираме тоа што ќе внесеме за време на трката, како ќе се одвива самата трка. Едноставно го симулираме сѐ она што сакаме да се случи на трката.
Подготовките за трка сепак не вклучуваат само физички активности туку и многу пошироки подготовки. Треба да се познава теренот, да се предвидат можните предизвици, да се знае во што се влегува. Но како да предвидиш што може да се случи во тек на 20 или 30 саати на планина?
Да, за секоја трка добиваме GPS фајл, односно GPX фајл којшто има исцртано рутата, каде што се знае по која патека ќе се оди, кога ќе биди искачувањето, на кои места ќе има контролни точки, на кои места ќе имаме окрепна станица нели кај што можи да се освежиме и слично. Конкретно за скај ранингот менталната подготовка, односно психичкиот дел не е толку битен, меѓутоа кај ултра трчањето затоа што исто тоа е една форма на планинско трчање каде што нештото може да трае 20 сати или 30 сати, таму треба малку повеќе од само физичката спремност. Затоа што за трчање од два до три сати физичкиот дел ќе го направи тоа да може лесно да го завршиме без да треба да ја надминеме таа граница нели каде што...
Вие така мислите. Ја петнаесет минути да трчам ментално ќе оболам, така што тоа е за вас кои што сте искусни во таа работа и викаш – е два саата, големо чудо. А всушност нели...
Зависи и со какво темпо трчаш тие два саата.
Она што ми остави посебен впечаток е мотивацијата за нивното трчање. Секако, тоа е предизвик на издржливост и на работа на себе. Но тука има и друг момент кој повеќе има врска со убавината на глетките и на самото движење. 
После планинарењето сфатив дека движењето едноставно е потреба за мене, дека е нужна потреба и како преодна форма од планинарење едноставно ми го задоволува естетскиот сегмент од нештото. Планинското трчање беше многу блиску до планинарењето. Исто многу ме фасцинираше тоа што поминатото растојание е многу поголемо кога трчаме нели за разлика од тоа кога планинариме. Иако...
Види и со кола е поголемо.
Да, но во тој момент би ги изгубиле... помалку работи би виделе попатно.
А естетскиот... што значи естетскиот? Дека си на планина, дека е зелено, дека е зајдисонце, изгрејсонце, во таа смисла?
Па првично нели бараме некоја форма на естетика во сѐ околу нас. Прво опкружувањето е такво, некогаш е сурово, не секогаш изгледа добро меѓутоа на некој начин го постигнуваме... Ако мора да е движење барем нека биде некоја естетска форма на движење. Небитно од кој аспект, нели тоа е субјективно каде што естетскиот дел може да биде различен. Дури и во сурови услови самото движење во некоја белина, самото креирање на некоја линија може да биде естетски.
Кои биле најубавите, а кои најтешките моменти со кои се соочиле?
Најдобро е нели кога се... кога излегува некаков видик, како што спомна изгрејсонце, зајдисонце, планини и слично. И какви пријателства стекнуваме за време на трките или на самиот тренинг. За животни многу често среќаваме срни, диви свињи, дури и мечка со мали мечиња која што воопшто не беше опасна иако такво мислење барем јас лично имав. Буквално нѐ игнорираше, ништо не реагираше. А лоши искуства јас лично немам. За среќа немам ни повреди за време на овие неколку години што трчам, пет – шест години. Инаку можам да спомнам како ете лошо искуство за непредвидени невремиња кои што често се среќаваат особено на трки нели, зашто трката има одреден датум и време кога ќе се одржува и не секогаш може точно да се предвиди какво ќе биди времето. Во однос на тоа. Или исто како негативна страна може да биде некоја неконтролирана работа како што се на пример грчеви во нозе или слично. Другото мислам дека е сѐ позитивно.
На моја страна како најтешки моменти, односно како најтешки делови во самото планинско трчање би ги издвоил тоа што... кога станува збор за некоја повреда која би нѐ лимитирала за време на тренажен... ако се случи за време на тренажен процес, нема да бидиме во можност да го направиме тренингот што сме го зацртале, што сме го испланирале, па со тоа мислими дека и самиот резултат на крај ќе биде многу полошо. Не знаеме кое ќе биди траењето на самата повреда. Пробуваме да најдеме начин да ја санираме меѓутоа со првиот тренинг сфаќаме дека таа се повторува и слично. Исто така го спомнав нели ултра трчањето, односно трчањето на долги дистанци, на трки кои што знаат да траат дури повеќе од триесет часа. После тие 25, 30 часа едноставно телото пробува да се самозаштити на секој можен начин па така предизвик е и внесувањето на храна, одредувањето на кое темпо е оптимално во тој момент. Затоа што некогаш може и самото тело да нѐ лимитира, на места каде што може да трчаме, ние одиме. И едноставно после толку сати сѐ е предизвик. Да се остане буден е предизвик едноставно и да се продолжи да се движи кон целта нели за оптимален резултат на крајот од нештото. Кога станува збор за убави моменти како што спомна Елена, тие се моменти што... неверојатни моменти, некое изгрејсонце или зајдисонце кога сме сами на некој планински врв е неопишливо. Тоа остава некои впечатци во нас шо не знам дали можам да ги опишам и така околу тоа. За животни да, среќаваме често животни ама тоа е нивна природна средина, ние сме натрапниците во случајот и гледаме што е можно поетички да го поминиме нашиот пристап во нештото затоа што ние сме кај нив, а не тие кај нас.
Сепак најфасцинантно од целиот разговор е кога Елена, а особено Антонио, зборуваат за должината на патеките и времето поминато во трчање. Да не беше ова аудио, туку видео подкаст, ќе ме гледавте како ги гледам со неверување и се фаќам за глава. Најдолгата стаза сепак не значи дека е најтешка.
Најдолгата досега што ја имам истрчано е 170 км со некои 7000 м кумулативно искачување.
За колку време?
Тоа беше 33 сати.
Со одмор од колку?
Одмор... немав конкретен одмор да спијам или нешто меѓутоа на самите окрепни станици се задржував поготово во последните саати, затоа што имав и некоја мала повреда за време на трката, се задржував по 10 – 15 минути, гледав што повеќе да останам затоа што окрепните станици беа во некои шатори каде што беше малку потопло од надворешната температура. Надвор имаше дожд, мраз и така не ни се излегува од таа комфорна зона кон финишот. Меѓутоа во еден момент...
А каде беше ова?
Ова беше на Истра конкретно.
И која била до сега најтешката стаза? Таа во Истра?
Па не, би ја спомнал како Елена што ја спомна, настанот UTMB, тоа е на француски Алпи, се тргнува од Курмаер, од Италија, се завршува во Франција. Прилично техничка стаза беше, прилично долга. Тоа е и моето најдолго трчање до сега. Тоа траеше 36 сати. Многу поразличен терен од тој што го имаме тука, што може да го симулираме и затоа траеше толку долго, едноставно многу потехнички терен иако дистанцата не беше долга колку таа на Истра меѓутоа имаше повеќе кумулативно искачување и траеше повеќе. И потешка.
Мојата најдолга беше на UTMB OCC, 57 км со 3.500 позитивна денивелација искачување. Тоа е настан којшто се смета за... можеби не најголем ама еден од поголемите настани каде што има одредени услови за да учествуваш на тој настан. Има различни дистанци на трки, односно има 57, 100 км и 160 или 170 км. Сега за да се учествува на овој настан треба да имаш исполнето услови за (нејасно) на UTMB индекс. Такви поени се собираат на некои трки кои што ги има и кај нас или на поголемите трки најчесто. Така да ако имаш некој минимум којшто го исполнуваш за да учествуваш на трката, можеш, меѓутоа има други услови на пример да си во неколку најдобри тркачи во земјата во која што си роден или да имаш некаков подиум на некои трки од светските серии и слично.
Човек и кога пешачи сака да си го исполни времето, или со слушање музика или подкасти или просто со внатрешни монолози. Што размислуваат тие додека трчаат?
Мислите се најразлични од тоа... Првично значи сме концентрирани на нашиот перформанс. Тоа е кога сме свежи, кога мислиме како ќе ја завршиме трката, внимаваме на брзината со која што се движиме. Исто внимаваме на менаџирањето на тоа што ќе внесеме на следна контролна станица. Како што минуваат сатите, мислите секако се менуваат во случај да се појави некоја болка или некоја... нешто ситно што наговестува на некоја повреда тогаш нормално мислите се насочени таму, а во... Секако знае и да... така малку и да... неколку сати да поминат од самото трчање во некои поопуштени размислувања. Едноставно нема нешто конкретно на кое што се насочуваме затоа што никогаш не се насочуваме кон тоа да се фокусираме само на финиш линијата и ништо друго. Едноставно уживаме во самиот терен, во самото...
Значи и да не победите, не сте разочарани.
Да.
Во секој случај.
Како реагираат на ова нивно хоби пријателите, колегите и семејството?
Па на старт кај мене не беше баш прифатено затоа што - нема друга работа па излегол ја трча цела планина. Меѓутоа после тоа... едноставно тоа не влијаеше врз мене. Околу колегите секогаш се фасцинирани од тоа што го правиме. Ги раскажуваме нашите приказни, случки. Некогаш сме можда и досадни и наметливи со приказните меѓутоа тие инсистираат да ги слушнат и слично. Генерално сме супер прифатени од околината. Ја имаме поддршката едноставно за тоа што го правиме.
Да, меѓутоа иако мислам дека... да, сме прифатени, мислам дека поголем дел од нив не се ни свесни за сериозноста на спортот.
Сигурно. Затоа што тој што не пробал треба да има само добра фантазија да замисли што тоа подразбира.
Да, зошто навидум добро звучи како - еј трчаш по планини, тоа е супер. Ама трчаш веќе две вечери не спиеш, не е баш сеедно.
Кога некој од мирно седење, тотално неупатен во скајранингот, би сакал да почне да се занимава со вакво трчање, од каде би требало да тргне?
Планинарењето е многу добар влез во нештото затоа што нели се врви по истата патека како и планинското трчање меѓутоа на многу понизок интензитет. Не се брза нигде.
Значи прва фаза кроце.
Да. И после тоа...
После се убрзува, т-к, т-к, т-к.
Кога ќе ни станат спори планинските маршути, тогаш преминуваме кон планинско трчање.
А имате некоја ултимативна цел – е тоа да го направам и да сум раат?
Па немаме некоја таква. Да, целите ги поставуваме како на... едноставно имаме зацртано што би правеле следната година меѓутоа не е тоа целта. Целта е да се помине времето во планина затоа што на крај од денот ние не... трките не се ултимативно нешто во сето ова туку поминатото време во тренинг во сето тоа. Затоа што често одиме дури настрана, патуваме настрана само за да искачиме некој планински врв иако сме можеле тренингот да го направиме пократко и слично. Во викенд често одиме на повисоки планини каде што треба нели да се качиме во кола, да поседиме уште некој сат во возење да поминиме, само за да стигнеме до одредена дестинација затоа што сакаме да искачиме некој врв или поминеме некој дел од планината.
Велат, има два типа на трчачи. Едните бегаат од нешто, другите трчаат кон нешто. Од кој тип се Елена и Антонио?
Па не би рекла дека бегаме од нешто. Ама трчаме нели, трчаме да се подобриме себеси нормално, во секој поглед. Тоа. Не гледам причина од што би бегала.
Да, јас не би го дефинирал трчањето како бегање од нешто или трчање кон нешто. Едноставно ако... како што спомнав ако движењето е нужна потреба тогаш барем нека биде естетски на повисоко ниво, односно според мое субјективно мислење нека биде планиско трчање.
Драго ми е што патеките по кои Елена и Антонио трчаат, а јас бавно одам, се споија. Секогаш кога ќе стигнат на врвот на некоја планина, со задоволство ќе им мавтам од долу. Jaс сум Илина Јакимовска. Ја слушавте 31-та епизода од подкастот „Обични луѓе“, волонтерски проект за животни стории на необични луѓе, професии и хобија. Аудио монтажа: Бојан Угриновски. Целосен транскрипт и повеќе епизоди на нашиот сајт obicniluge.mk. Ако оваа епизода ве мотириваше да облечете патики и да истрчате еден круг низ населба, оваа е омилената песна на Елена за на слушалки, со симболичен наслов – Бестрашна.
